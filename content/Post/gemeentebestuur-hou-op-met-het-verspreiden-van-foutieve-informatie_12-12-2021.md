---
title: Gemeentebestuur, hou op met het verspreiden van foutieve informatie
date: 2021-12-12T17:08:46.588Z
theme: N65 Duurzaam
typePost: Publicatie
group: Verkeer
status: 1
answered: false
content: >-
  ![Verkeersveiligheid als belangrijke
  doelstelling](/uploads/bd-ergernis-over-wildgroei-aan-rotondes-2.png "Niet
  meer ovondes en onveiligheid")


  Tijdens de zitting van de Raad van State (RvS) in april dit jaar heeft de raadsheer de gemeente expliciet gevraagd aan te tonen dat de plannen voor de N65 ‘niet in betekenende mate’ zouden leiden tot een verslechtering van de verkeerssituatie in het dorp. In het bijzonder gaat het hier om de problemen die verwacht mogen worden op de Helvoirtseweg en de zijwegen Voorst tot Voorststraat, Olmenlaan en Heikantstraat.


  In het verweerschrift van de gemeente hierop wordt met veel bombarie door het bureau Accent adviseurs herhaald dat er geen sprake zal zijn van een ‘in betekenende mate’ verslechtering. Niet alleen wordt dit niet aangetoond, ook worden maatregelen voorgesteld die op op geen enkele manier als zinvol worden bewezen. Losse flodders. Ronduit bespottelijk is het voorstel om de van Miertstraat voor auto’s weer aan te sluiten op de Helvoirtseweg. Die is juist jaren geleden voor autoverkeer afgesloten omdat daar een probleem mee was.


  Inmiddels hebben ook de bewoners van de Helvoirtseweg/Voorst tot Voorststraat gereageerd op dit verweerschrift en het rapport van Accent adviseurs weerlegd. Niet alleen heeft de gemeente met dit rapport geen antwoord gegeven op de vraag van de RvS, ook zijn opnieuw advieskosten gemaakt om een slecht plan proberen recht te praten.


  De olifant in de kamer bij al deze discussies is het onderliggend wegennet (OWN). Niet alleen voorafgaand aan de reconstructie van de N65 maar ook aan het Programma Hoogfrequent Spoor (PHS) heeft geen dorpsbreed onderzoek plaatsgevonden naar de gevolgen voor het OWN. Daarnaast is geen onderzoek gedaan naar de wisselwerking tussen deze megaprojecten, laat staan de gevolgen voor de inwoners van Vught tijdens de jarenlange verbouwingsfase. 


  Wij worden dus in 2 megaprojecten gestort zonder dat wij weten wat de gevolgen op het verkeer in Vught tijdens en na de realisatie zijn. Het Mobiliteitsplan is gestart zonder zekerheid over de reconstructievorm N65. Dat is boksen in het donker.


  VughtParticipeert (VP) heeft daarom het gemeentebestuur geïnformeerd dat zij het participatiemodel toejuicht, maar het tijdstip voor het Mobiliteitsplan als zeer ongunstig beschouwt. Om deze reden neemt VP niet deel; het is onhandig nu veel werk te verzetten uitgaand van de reconstructie van de N65 op basis van de VKA+ variant, als die straks van tafel moet.


  Om toch vooruit te komen werkt VP mee aan een geheel onafhankelijk verkeersveiligheidsrapport voor geheel Vught. Dit rapport zal begin januari aan de RvS worden overhandigd en zal ook een antwoord zijn op het verweerschrift van de gemeente. Tijdens het onderzoek naar de toekomstige verkeersveiligheid hebben wij inmiddels moeten vaststellen dat de beloofde verbetering van de verkeersveiligheid door de reconstructie van de N65 met zekerheid niet zal worden bereikt.
---
