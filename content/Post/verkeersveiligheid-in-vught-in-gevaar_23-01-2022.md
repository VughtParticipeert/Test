---
title: Verkeersveiligheid in gemeente Vught in gevaar
date: 2022-01-23T08:47:26.389Z
theme: Verkeersveiligheid
typePost: Publicatie
group: N65 reconstructie en haar 6 doelstellingen
status: "1"
answered: false
content: >-
  ![Onveilige situaties zoals op
  ovondes](/uploads/bd-ergernis-over-wildgroei-aan-rotondes-2.png "Een ovonde
  met fietsers in 2 rijrichtingen")


  VughtParticipeert heeft ervoor gezorgd dat een verkeersveiligheidsonderzoek uitgevoerd is voor Vught, Helvoirt en Cromvoirt. Hierbij zijn zowel de gevolgen van het project voor de reconstructie van de N65 als die van het Programma Hoogfrequent Spoor (PHS) onderzocht. 


  De conclusies zijn schokkend: er is geen integraal plan voor de consequenties voor de verkeersveiligheid op het Onderliggende WegenNet (OWN), niet voor tijdens de bouwfase en ook niet voor de situatie daarna.


  Voor het fietsnetwerk bestaat geen visie of onderbouwing. Voor de meest kwetsbare verkeersdeelnemers, de fietsers, zijn geen intensiteiten bekend. Waar in de plannen naar fietsers wordt gekeken, worden aannames gebruikt. Zelfs beschikbare bronnen als STRAVA zijn niet gebruikt als onderbouwing.


  Bij geen van de projecten heeft de gemeente onderzocht wat de gevolgen zijn voor de verkeersveiligheid, laat staan een bewijs geleverd dat de verkeersveiligheid na de reconstructie N65 verbetert. **Het is zelfs zonneklaar dat de nu al problematische situatie op een groot aantal wegen van het OWN ernstig zal verslechteren.**


  De geplande reconstructie van de N65 zal niet of nauwelijks leiden tot een verbeterde situatie op de N65, maar zal zeker leiden tot een aanzienlijke toename van het verkeer in de bebouwde kommen. **De conclusie luidt dan ook: het onderliggend wegennet van de gemeente Vught is niet geschikt voor het veilig afwikkelen van het verkeer.** 


  De Raad van State ([RvS](https://www.raadvanstate.nl)) heeft de gemeente gevraagd aan te tonen dat de gevolgen van de reconstructie niet ‘in betekenende mate’ negatief zullen zijn. Het verkeersveiligheidsonderzoek OWN toont aan dat dit wel degelijk de uitkomst zal zijn, zowel wat betreft verkeersaantallen als de extra overlast door geluid en luchtvervuiling. 


  Inmiddels onderzoekt de Stichting Advisering Bestuursrechtspraak ([STAB](https://stab.nl)), in opdracht van de RvS, de gevolgen voor de verkeersveiligheid. Daarbij wordt in gesprekken met diverse bewonersgroepen gebruik gemaakt van de conclusies van dit verkeersveiligheidsonderzoek.


  Inmiddels zijn tenminste 3 van de geplande doelen voor de reconstructie N65, verbeterde verkeersveiligheid, minder geluidshinder en minder luchtvervuiling, niet meer haalbaar. Bij de overige 3 doelstellingen, betere oversteekbaarheid, doorstroming N65 en duurzaamheid, zijn in eerdere onderzoeksrapporten al grote vraagtekens gezet.


  # Ontsluitingsstructuur


  De ontsluitingsstructuur van Vught, Helvoirt en Cromvoirt bestaat uit wegen, die weliswaar de categorie gebiedsontsluitingsweg (GOW) toegedeeld hebben gekregen, maar die daar niet aan voldoen. Toch worden op basis van de categorie GOW kenmerken aan deze wegen toegeschreven waardoor doorstroming en veiligheid van die wegen overschat wordt.


  Voor gemotoriseerd verkeer zijn diverse verkeersmodellen gebruikt (regionale en nationale statische modellen en microscopische modellen). Het gevolg van deze aanpak is een niet consistente set van gegevens, die voor bepaalde locaties verschillende intensiteiten laten zien. Een specificatie van de verdeling tussen verschillende voertuigsoorten ontbreekt, terwijl het aandeel vrachtverkeer wezenlijk is voor veiligheid en uitstoot.


  De gemeente belooft in haar bestemmingsplan dat er geen aanzienlijke toename van de intensiteiten zal zijn en dat het wegennetwerk, met wat kleine aanpassingen, geschikt zal zijn om de toename te verwerken. Deze inzichten zijn aantoonbaar onjuist.


  Tevens zijn de milieueffecten van de verkeerstoename in het OWN onderzocht en of deze binnen de norm van niet ‘In Betekenende Mate’ blijven. Het blijkt dat een deel van de straten in Vught echter wel degelijk ‘In Betekenende Mate’ extra worden belast.


  **Concluderend kan gesteld worden dat de ambities van de reconstructie N65 niet gehaald gaan worden en de onderbouwing op meerdere onderdelen onjuist en/of incompleet is.** Het OWN van Vught (en Helvoirt en Cromvoirt) is niet in staat om de gevolgen van de projecten op te vangen binnen de normen die gelden voor verkeersveiligheid en milieu-effecten.


  # Rapport onderzoek verkeersveiligheid OWN


  Het rapport verkeersveiligheid OWN is zowel aan de STAB als aan de RvS ter beschikking gesteld. De resultaten van het verkeersveiligheidsonderzoek OWN zullen een bijdrage leveren aan het rapport dat de STAB in februari aan de RvS zal opleveren. De RvS zal hiermee kunnen beoordelen of de verkeersveiligheid en overlast door geluid en luchtvervuiling in 'betekenende mate' zal verslechteren.
attachment:
  - file:
      attachment: /uploads/eindrapport_own-5-hfdst-1-4.pdf
      name: Eindrapport verkeersveiligheid OWN Hoofdstuk 1-4
---
