---
title: Het jaar 2021 was voor VughtParticipeert zeer succesvol
date: 2021-12-18T22:36:38.193Z
theme: Participatie en bestuurlijke versterking
typePost: Publicatie
group: Interne Organisatie
status: 1
answered: false
content: >-
  ![Diverse onderzoeken en rapporten
  opgeleverd](/uploads/archief-nieuwsbrieven.png)


  Het jaar 2021 was het tweede volle levensjaar van VughtParticipeert en er is veel gebeurd. 


  Mede als gevolg van het politieke debat eind 2020, waarin alle partijen hun posities hebben kunnen aangeven over een groot aantal stellingen, heeft er een duidelijke politieke verschuiving plaatsgevonden. Als resultaat hiervan kwam er een nieuw college waarbij GemeenteBelangen werd ingeruild voor CDA en D66. 


  Het woord ‘participatie’ stond in alle verkiezingsprogramma’s en vond zijn weg in het coalitieakkoord. Ook werd daarin het politieke compromis over de N65 opgenomen: we gaan ermee door totdat de Raad van State ons tegenhoudt.


  Het college trad aan en ook VughtParticipeert heeft kunnen toelichten wat zij van het coalitieakkoord vindt en wat zij van de verschillende wethouders verwacht. Wat betreft ‘participatie’ waren wij het snel eens en werden concrete stappen door het gemeentebestuur toegezegd. Ten aanzien van verkeer en infrastructuur werd een regelmatig overleg met wethouder du Maine ingericht.


  Inmiddels is er wat betreft participatie nog weinig zichtbaar geworden. Alleen bij het onderwerp ‘mobiliteitsplan’ werd een samenspel met inwoners ingericht. Rondom het toegezegde portaal, waarop alle actuele onderwerpen te volgen zouden zijn, is het stil gebleven. Wij zullen dit onderwerp in 2022 opnieuw aan de orde stellen.


  De reconstructie N65 was ook in 2021 de hoofdmoot van onze activiteiten. Zo hebben wij verschillende beroepschriften en appellanten bij de zitting van de Raad van State in april ondersteund. Een belangrijke bijdrage hierbij is het laten uitvoeren van onderzoeken naar de verkeerscijfers en verkeersveiligheid. De onderzoeksresultaten worden aan de appellanten ter beschikking gesteld voor het versterken van hun beroepschriften. Dat heeft geleid tot een aantal kritische vragen van de raadsheer aan de gemeente. Gezien de complexiteit van het bestemmingsplan heeft de Raad van State de Stichting Advisering Bestuursrechtspraak (STAB) gevraagd een onderzoek te doen naar de verkeersveiligheid. Contacten tussen appellanten en STAB worden door VughtParticipeert ondersteund.


  Op de achtergrond ondersteunen wij verschillende bewonersgroepen bij het indienen van bezwaren en WOB-verzoeken en het opvolgen daarvan. Hiermee versterken wij de rechten van bewoners om zich te melden en gehoord te worden.


  Onze activiteiten worden uitgevoerd voor een groeiend team aan vrijwilligers. Professionele ondersteuning door experts wordt gefinancierd vanuit de contributie van onze leden en gerichte bijdragen van particulieren. 


  Al met al kijkt VughtParticipeert terug op een jaar waarin zowel een begin kon worden gemaakt met duurzame participatie, als ook opgetreden kon worden daar waar de participatie nog niet functioneert, of in het verleden niet heeft gefunctioneerd. 


  Wij verwachten in 2022 het aantal domeinen waarin wij actief zijn uit te breiden. Inmiddels zijn een aantal in voorbereiding en staan wij open voor vragen en betrokkenheid van inwoners.


  ![DePetrus in de sneeuw](/uploads/schermafbeelding-2021-12-19-om-08.01.20.png)


   Hierbij wensen wij alle bewoners van onze gemeente en in het bijzonder onze leden, fijne en vooral gezonde feestdagen en een goede start van 2022.
---
