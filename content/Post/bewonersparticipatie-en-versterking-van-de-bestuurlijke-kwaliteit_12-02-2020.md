---
title: Bewonersparticipatie en versterking van de bestuurlijke kwaliteit
date: 2020-02-12T18:16:29.253Z
theme: Bewonerparticipatie en versterking bestuurlijke kwaliteit
typePost: Publicatie
group: none
status: 1
answered: false
content: >-
  ### **Burgerparticipatie als dans in dialoog**


  Onlangs hebben wij de vereniging VughtParticipeert (VP) opgericht, omdat we
  constateerden dat burgerparticipatie in Vught niet functioneerde. Dat was
  vooral vanuit eigen positieve ervaringen in andere gemeenten, waar we zagen
  hoe het beter kan. VughtParticipeert heeft geen politieke kleur en heeft
  inmiddels brede steun vanuit veel verschillende bewonersgroepen,
  maatschappelijke organisaties en uiteenlopende geledingen van de bevolking.


  #### *Transparante informatievoorzieningen en tijdige burger betrokkenheid*


  Als vereniging streven wij twee doelen na. Het eerste doel is transparante
  informatievoorziening vanuit de gemeente aan bewoners: zo volledig mogelijk,
  in voor burgers begrijpelijke taal en genuanceerd in de zin dat zowel de voor-
  als nadelen van keuzes op tafel liggen. 


  Belangrijk is dat deze informatie tijdig wordt gegeven. Dus niet achteraf als
  mosterd na de maaltijd nadat alles al besloten en beklonken is. Maar op een
  moment dat bewoners nog daadwerkelijk invloed kunnen uitoefenen en voldoende
  tijd krijgen om te reageren. Vragen die dan leven onder bewoners zullen
  correct én volledig beantwoord moeten worden.


  Het tweede doel is actieve betrokkenheid van bewoners. Passieve participatie
  in de vorm van informatieavonden waar de gemeente informatie overdraagt, is
  een eerste stap, maar niet voldoende. Participatie betekent dat bewoners in
  een vroeg stadium van de besluitvorming actief worden betrokken. Zo kunnen
  bewoners meedenken en samen met de gemeente tot goede oplossingen komen.
  Bovendien kennen bewoners hun buurt vaak goed zodat oplossingen doeltreffender
  zullen zijn.


  Deze uitgangspunten van VP gelden niet alleen voor nieuwe plannen. Ook eerder
  genomen besluiten moeten kunnen worden uitgelegd aan burgers, met namen en
  rugnummers. En eventueel ook ter discussie gesteld op basis van
  voortschrijdend inzicht. Of als de omstandigheden zijn gewijzigd.


  #### *Effectiever en efficiënter lokaal bestuur*


  Wij zijn ervan overtuigd dat het lokale bestuur op deze manier effectiever én
  efficiënter kan functioneren. Een besluit dat tot stand is gekomen in een
  zuiver en transparant proces is veel duurzamer. Het roept minder weerstand op
  en ‘hakken in het zand gedrag’, omdat het dan voor bewoners makkelijker te
  accepteren is dat iets niet kan.


  Op de langere termijn draagt een betere samenwerking bij aan het verminderen
  van het wantrouwen tegen het lokaal bestuur omdat geen nieuwe negatieve
  ervaringen worden opgedaan. Ook zal het goodwill opleveren onder de bevolking
  en resulteren in een positiever imago van politici en bestuurders.


  Naast een betere samenwerking maakt participatie het mogelijk om kennis,
  ervaring en energie uit de bevolking in te zetten. Hiermee kunnen ook kleinere
  gemeenten als Vught met een beperkte organisatie veel meer werk verzetten en
  betere resultaten bereiken.


  Belangrijk is wel het besef dat hier de kosten voor de baten uitgaan, want het
  betekent meer investeren in bewonerbetrokkenheid aan het begin van een
  besluitvormingsproces, dus bij de start van plannen en besluitvorming. Dat
  vraagt tijd en energie van bewoners én van het lokale bestuur, soms andere
  procesvaardigheden van de deelnemende partijen en in ieder geval een
  verschuiving binnen de huidige Vughtse bestuurscultuur.
---

