---
title: Burgerinitiatief N65 Duurzaam en Avulo reportage
date: 2020-05-02T20:38:49.416Z
theme: N65 Duurzaam
typePost: Publicatie
group: N65 Uitgesteld
status: 1
answered: false
content: >-
  ![](/uploads/img_8858.jpg)


  #### Burgerinitiatief voor onderzoek naar een tunnelvariant


  VughtParticipeert draait op volle toeren. Met het starten van het [burgerinitiatief](https://www.vughtparticipeert.nl/post/n65-besluitvorming-is-onzuiver-onvolledig-en-onverstandig/ab6d8024bdf8c7a0398f31fdc021363d) N65 Duurzaam, om een tunnelvariant te laten onderzoeken, hebben wij vele inwoners van Vught in beweging gekregen. Inmiddels zijn er meer dan 350 handtekeningen onder dit initiatief gezet en dat aantal loopt dagelijks verder op.


  Het college geeft gehoor aan ons initiatief en wij staan op de agenda van de gemeenteraadsvergadering van 14 mei. Eerst komen wij aan het woord, daarna wordt het bestemmingsplan N65 besproken, of niet als eerst tot een onderzoek naar een tunnelvariant wordt besloten.


  #### Participatie wordt steeds beter hoorbaar


  In aanloop op de gemeenteraadsvergadering zal op 7 mei een [inspraakavond](https://gemeenteraad.vught.nl/inspraakavond-gewijzigde-vaststelling-bestemmingsplan-n65-vught) over het bestemmingsplan N65 worden gehouden. Daar kan door inwoners worden ingesproken en velen hebben zich hiervoor reeds gemeld, ook VughtParticipeert. Ook 7 mei wordt een historische avond voor Vught en kan live worden gevolgd. Details hierover worden nog gepubliceerd.


  Op 8 mei is er een extra commissievergadering over de N65 die ook online kan worden gevolgd.


  #### TV reportage over de N65 vanuit bewonersperspectief


  Avulo start op 3 mei een reportage van 3 afleveringen. In deze reportage worden diverse bewonersgroepen en organisaties aan het woord gelaten. Zij leggen uit wat de voorgestelde variant voor de reconstructie N65 voor hun buurt betekent.


  Elke aflevering wordt in principe om 16.00 uur uitgezonden en herhaald om 20.00 uur op dezelfde dag en om 11.30 uur de volgende dag.


  **Aflevering 1 op zondag 3 mei: Verkeer, veiligheid en alternatieven.**


  Deze aflevering gaat dieper in op de gevolgen van de voorgestelde reconstructie van de N65 voor de verkeersstromen in ons dorp, de kritische locaties en de verkeersveiligheid. Tevens wordt aangeven welke alternatieven er eerst onderzocht moeten worden voordat een duurzaam besluit kan worden genomen.


  **Aflevering 2 op dinsdag 5 mei: Natuur en Milieu.**


  In deze aflevering worden inwoners en organisaties aan het woord gelaten die zich zorgen maken over ons groen, onze gezondheid en de omgeving voor onze kinderen als gevolg van de voorgestelde reconstructie van de N65. Hierbij geven zij aan welke negatieve invloed deze plannen zullen hebben en op welke manier zij hiertegen weerstand zullen bieden.


  **Aflevering 3 op woensdag 6 mei: De N65 en het gemeentelijk huishoudboekje.**


  In deze aflevering worden verschillende meningen gegeven over de financiële gezondheid van onze gemeente en de gevolgen voor ons huishoudboekje in de komende jaren. Kiezen voor de grote financiële bijdragen die onze gemeente wil doen aan het oplossen van infrastructuur problemen van Rijkswaterstaat en ProRail, zullen een grote invloed hebben op voorzieningen als scholen, sport, cultuur, verkeersveiligheid en het sociaal domein.


  #### Hoort zegt het voort


  Verspreid deze aankondiging van de reportage in jouw netwerk! Zorg dat zoveel mogelijk bewoners hier weet van hebben.


  #### Dit is pas het begin


  Het burgerinitiatief en de vele bijdragen van bewonersgroepen laten zien hoeveel energie, kennis en betrokkenheid er is binnen onze gemeente. Het is dit potentieel dat VughtParticipeert probeert te mobiliseren, het is immers onze gemeente en daar willen wij in participeren.


  Bij het bestemmingsplan N65 is helaas veel van deze energie besteed aan het zoeken naar informatie, weerwoord bieden aan onjuiste beeldvorming en gevestigde meningen bijstellen. Veel liever zou VughtParticipeert willen bijdragen aan een samenwerking waarbij gemeente en bewoners van meet af aan meningen en ideeën uitwisselen en mogelijkheden beoordelen.


  Zodat met de beschikbare energie, kennis van de situaties ter plaatse en deskundigheid, gewerkt wordt aan betere resultaten. Hiermee willen wij het energieverlies door verzet en boosheid achteraf beperken en komen tot keuzes die beter worden begrepen en geaccepteerd.


  [Wordt lid en](https://www.vughtparticipeert.nl/member/) steun daarmee ons werk. Hoe meer leden, hoe effectiever de participatie!


  [Meld je aan ](https://www.vughtparticipeert.nl/newsletter#main)voor onze gratis nieuwsbrief en blijf op de hoogte.
---
