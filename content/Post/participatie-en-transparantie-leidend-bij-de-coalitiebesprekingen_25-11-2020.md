---
title: Participatie en transparantie leidend bij de coalitiebesprekingen
date: 2019-11-25T12:50:00.000Z
theme: Participatie en bestuurlijke versterking
typePost: Publicatie
group: Politiek debat
status: 1
answered: false
content: >-
  ![](/uploads/schermafbeelding-2020-11-25-om-14.05.33.png)


  Participatie en transparantie zijn essentieel voor een goed bestuur. Alle partijen hebben tijdens de politieke debatten zich daarvoor in meer of mindere mate uitgesproken.


  Nu was participatie ook al een belofte van de huidige coalitie, alleen daar is helaas weinig van terecht gekomen. Niet alleen konden geen structurele stappen worden gezet, ook moest te vaak worden vastgesteld dat het gebrek aan participatie en transparantie leidde tot onaangename besluitsverrassingen en mistige argumentaties. Deze gevallen hebben het onbehagen van de inwoners gevoed en de frustratie door de ‘achterkamertjespolitiek’ versterkt.


  De nieuwe coalitie zal zich ondubbelzinnig moeten uitspreken voor een actieve participatie. Wat betreft transparantie over lopende zaken en aanstaande besluiten zullen er concrete voorstellen moeten komen. Het op korte termijn installeren van een onafhankelijke rekenkamer is daarbij essentieel.


  Met de omgevingswet in aantocht, waarmee de plicht wordt vastgelegd de inwoners in een zo vroeg mogelijk stadium te betrekken, ruim voor de uitwerking van plannen en het doen van toezeggingen, zal de gemeente een begin moeten maken met het publiceren van alle lopende zaken die nu nog in de achterkamertjes worden besproken.


  ### De kiezer heeft gesproken


  Analyses van de verkiezingscijfers laten duidelijk zien dat D66 en CDA de absolute winnaars zijn met beiden een flinke zetelwinst van respectievelijk 3 en 2 extra raadszetels. Gemeentebelangen verliezen net als de SP ieder 1 zetel. PvdA-GL heeft ook flink wat stemmenverlies maar behoudt wel de 4 zetels. De VVD heeft een kleine stemmenwinst.


  Kortom, het voortzetten van de huidige coalitie van Gemeentebelangen, VVD en PvdA-GL is zeker niet de enige optie waarvoor de kiezers zich hebben uitgesproken. Ook vanwege de gepolariseerde verhoudingen in de afgelopen bestuursperiode, waarbij de oppositie in de raad vaak lijnrecht tegenover de coalitiepartijen stond, is het goed ook naar andere samenstellingen te kijken. 


  Wat zijn dan de opties voor een nieuw bestuur? Lees de spannende beschouwing van Sander Wieringa hierover: <https://www.novo3.nl/columns/vechten-of-verbinden/>


  Verfrissend is het voorstel van Rutger Jans (CDA), gesteund door Fons Potters (D66) dat informateur Bert Pauli niet alleen bij de politieke partijen, maar ook bij bewonersorganisaties te rade zou moeten gaan, om te horen hoe zij denken. Want dát is ook burgerparticipatie. Politieke partijen moeten immers niet alleen met elkaar kunnen samenwerken, maar ook met bewonersorganisaties.


  Tenslotte


  VughtParticipeert heeft in het eerste jaar van haar bestaan laten zien dat zij een actieve rol wil en kan spelen. Tot nu toe helaas vaak bij het vaststellen dat participatie en transparantie afwezig waren. Hopelijk in de toekomst in een samenwerkingsmodel.


  Het burgerinitiatief VughtParticipeert en de vele bijdragen van bewonersgroepen laten zien hoeveel energie, kennis en betrokkenheid er is binnen onze gemeente. Het is dit potentieel dat VughtParticipeert probeert te mobiliseren, het is immers onze gemeente en daar willen wij in participeren.


  Zodat met de energie, bruikbare kennis en betrokkenheid van de bewoners, als het gaat om hun leefomgeving, gewerkt wordt aan betere resultaten. Hiermee willen wij het energieverlies door verzet en boosheid achteraf, beperken en komen tot keuzes die beter worden begrepen en geaccepteerd.
---
