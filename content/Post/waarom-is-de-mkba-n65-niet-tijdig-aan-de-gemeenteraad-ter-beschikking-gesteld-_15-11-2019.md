---
title: Waarom is de MKBA N65 niet tijdig aan de gemeenteraad ter beschikking gesteld?
date: 2019-11-15T15:10:17.252Z
theme: Financien
typePost: Vraag
group: Interne Organisatie
status: 1
answered: false
content: >-
  Inleiding:


  Een Maatschappelijke Kosten Baten Analyse (MKBA) is in Nederland wettelijk
  voorgeschreven voor alle grote infrastructurele projecten. De analyse moet
  duidelijk maken of een dergelijke grote investering zin heeft. Zijn de
  maatschappelijke baten van het infrastructuurproject groter dan de kosten, dat
  is de vraag die met een MKBA moet worden beantwoord.


  Het MKBA N65 is door het ministerie van I&M ( Infrastructuur en Waterstaat)
  opgesteld en is vervolgens getoetst door de Antea Group en door het RIGO.
  Tenslotte is een second opinion gevraagd aan het KIM, het onafhankelijk
  Kennisinstituut voor Mobiliteit in Nederland.


  Uit het onderzoek naar alle maatschappelijke kosten en baten van de
  reconstructie van de N65 blijkt dat de kosten veel hoger zijn dan de
  maatschappelijke baten. De Antea Group, Rigo en het KIM komen alle drie tot
  deze conclusie. Bovendien blijkt dat de belangrijkste baten bestaan uit een
  verbeterde doorstroming van het verkeer op de N65, en dat was nou juist géén
  doelstelling van het project. 


  Tenslotte, de beoogde verbeteringen van leefbaarheid (verkeersveiligheid en
  luchtkwaliteit), ruimtelijke kwaliteit en vermindering barrièrewerking worden
  niet gerealiseerd. De verkeersonveiligheid op de overige wegen in Vught wordt
  juist groter met de reconstructie, zo blijkt uit de berekeningen van
  Rijkswaterstaat.


  In de gemeenteraad is de reconstructie van de N65 op 25 november 2015, op 2
  december 2015 én op 10 maart 2016 besproken. Op deze vergaderingen is het MKBA
  onderzoek niet genoemd door het College, ook niet in de bijbehorende stukken.
  Op 24 maart 2016 is door de Stuurgroep N65 besloten tot de reconstructie van
  de N65 op basis van het Voorkeurs Alternatief (VKA). 


  Het MKBA rapport is pas op 2 juni 2016 gepubliceerd op de website van
  Rijkswaterstaat en niet op de website Rijksinfravught.nl. Op deze laatste
  website worden normaliter alle documenten inzake de Rijksinfra Vught
  gepubliceerd. Publicatie op Rijksinfravught.nl vond pas plaats in 2018, na
  vragen vanuit de gemeenteraad.


  Het MKBA rapport is dus niet aan de leden van de gemeenteraad ter beschikking
  gesteld. Dat is pas gebeurd in 2018, twee jaar ná de besluitvorming door de
  Stuurgroep N65 (Rijkswaterstaat, provincie NoordBrabant, Den Bosch, Vught en
  Haaren)


  Zonder kennis van de analyse door Rijkswaterstaat is de gemeenteraad gevraagd
  een besluit te nemen over de aanpassingen van de N65 en de financiële bijdrage
  van de gemeente Vught daaraan.


  Vraag:


  Om aan onze leden duidelijk te maken wat er is gebeurd en wie daarvoor
  verantwoordelijk is, krijgen wij graag antwoord op de volgende vragen:


  \- wanneer was de definitieve versie het rapport van de MKBA voor het eerst
  beschikbaar en aan wie is dit ter beschikking gesteld?


  \- klopt het dat voor de MKBA alle kosten en baten zijn geanalyseerd en
  gekwantificeerd, waarbij er per saldo een negatief resultaat bleek, vooral
  vanwege zorgen over de veiligheid?


  \- Hoe groot was het negatieve kosten-baten saldo met betrekking tot de
  oorspronkelijke doelstellingen, dus exclusief de doorstroming op de N65?


  \- wanneer heeft de gemeenteraad over de VKA+ variant van de N65 gestemd en op
  wiens voordracht heeft deze stemming plaatsgevonden?


  \- is het gebruikelijk om een dergelijke stemming in de gemeenteraad te laten
  plaatsvinden zonder dat kennis genomen kon worden van relevante
  onderzoeksresultaten?


  Tenslotte:


  De Vereniging VughtParticipeert zou graag op korte termijn haar leden over uw
  antwoorden willen informeren. Wij nemen aan dat ook u de noodzaak ziet de
  inwoners van Vught zo snel mogelijk te informeren. Om die reden zouden wij het
  op prijs stellen uw antwoorden binnen 3 weken te mogen ontvangen.


  PS als onderdeel van ons doel om transparantie te bieden, hebben wij deze
  brief ook op onze website www.vughtparticipeert.nl geplaatst. Uw antwoorden
  zullen ook worden gepubliceerd.
---

