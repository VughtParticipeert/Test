---
title: Raadpleging over de kortetermijnmaatregelen voor de N65
date: 2024-10-13T19:15:17.217Z
theme: N65 Duurzaam
typePost: Publicatie
group: N65 reconstructie en haar 6 doelstellingen
status: 1
answered: false
content: >-
  ![Veel verkeer door de bebouwde kom, dat moet anders](/uploads/n65.jpg)


  Het plan om stapsgewijs van de N65 een snelweg te maken, is door de Raad van State afgewezen. Het voorbereiden van een nieuw plan zal nog vele jaren duren en zal zeker te maken krijgen met de veranderingen in ons denken over mobiliteit en leefbaarheid.


  Tijdens de jarenlange voorbereidingen van het recent afgewezen plan, zijn diverse aanpassingen uitgesteld, waardoor er een achterstand is wat betreft onderhoud en modernisering van de N65. Om die achterstand weg te werken en tegelijk de ergste problemen van de huidige N65 op te lossen, hebben Provincie, Rijkswaterstaat en gemeente Vught besloten een project te starten voor het uitvoeren van kortetermijnmaatregelen.


  Kortetermijnmaatregelen kunnen snel worden opgepakt en hebben hopelijk een positief effect op de leefbaarheid in de gemeente Vught. De in de raadpleging voorgestelde maatregelen hebben vooral effect op de woonkernen Vught en Helvoirt.


  ## [Raadpleging N65](https://n65-vught.raadpleging.net)


  Voor het betrekken van de inwoners bij de mogelijke maatregelen, organiseert de afdeling Rijksinfra van de gemeente Vught een raadpleging. Hierbij worden verschillende maatregelen aan de deelnemers voorgelegd, waarover een mening kan worden gegeven. 


  Bijzonder aan deze raadpleging is het interactieve karakter ervan. Maatregelen hebben een prijskaartje en een invloed op het milieu en leefbaarheid. De raadpleging geeft bij keuzes direct een indicatie van de kosten en de bijdrage aan milieu en leefbaarheid, waardoor de deelnemer niet alleen keuzes kan maken maar ook kan optimaliseren op kosten en het effect.


  ## Aanbeveling van VughtParticipeert


  Alhoewel VughtParticipeert de selectie van de mogelijke maatregelen slechts ten dele ondersteunt, de interactieve beoordeling van het effect niet kan controleren en de wijze waarop conclusies zullen worden getrokken ons op dit moment niet bekend zijn, bevelen wij deelname aan deze raadpleging aan. Deelnemen kan via deze [link](https://n65-vught.raadpleging.net).


  Enkele conclusies zijn echter nu al te trekken zoals: er is te weinig budget en er zijn tegengestelde belangen. Sommige maatregelen zijn zo fundamenteel dat deze niet onderdeel zouden mogen zijn van een pakket korte termijn maatregelen. Deze conclusies moeten leiden tot een fundamentele discussie over aanvullende maatregelen, noodzakelijk op basis van bestaande normen voor luchtkwaliteit, verkeersveiligheid en verkeerslawaai.


  ## Tot slot


  VughtParticipeert heeft een beperkte invloed kunnen uitoefenen op de werkwijze en inhoud van de raadpleging. Wij zullen betrokken en kritisch blijven op het verdere verloop van deze raadpleging. Ook zullen wij, namens alle inwoners van de gemeente Vught, de vinger aan de pols houden waar het gaat om participatie, transparantie en zuivere besluitvorming.
---
