---
title: Vragen aan het college over de meerjarenbegroting 2021-2024
date: 2020-07-20T05:03:28.661Z
theme: Financien
typePost: Vraag
group: Gemeentebegroting 2020
status: "1"
answered: false
content: >-
  ![De inkomsten en uitgaven van de gemeente moeten begrijpelijk zijn voor de
  burger](/uploads/schermafdruk-2019-11-25-23.03.12.png "Gemeentebegroting")


  Op donderdag 2 juli werd de kadernota 2021-2024 besproken in de vergadering van de gemeenteraad. De kadernota beschrijft de financiële ontwikkelingen binnen onze gemeente voor de komende 4 jaar. Gezien de huidige economische crisis en de vele en soms kostbare projecten in en om onze gemeente, is het belangrijk onze bewoners te informeren over de gevolgen hiervan op de kwaliteit van onze leefomgeving en de lange termijn financiële stabiliteit van onze gemeente.


  De leefomgeving bestaat uit waar wij wonen, waar onze kinderen naar school gaan, waar wij willen sporten, hoe wij ons willen verplaatsen, kunst, cultuur en natuur willen beleven, maar ook wat wij als comfortabel en veilig ervaren.


  ### VughtParticipeert heeft de volgende vragen aan het college gesteld


  * Welke invloeden hebben de investeringen/bijdragen van de gemeente in de reconstructie N65 en het Project Hoogfrequent Spoor Meteren-Boxtel PHS op het in stand houden en verder verbeteren van onze leefomgeving?

  * Met welke inflatie-ontwikkelingen is rekening gehouden bij het berekenen van de bijdragen van de gemeente aan de reconstructie N65 en het Project Hoogfrequent Spoor Meteren-Boxtel PHS, hoe verhoudt zich dat tot de werkelijkheid en met welke financiële risico’s moet rekening worden gehouden?

  * Welke risico’s voor kostenoverschrijdingen schuilen er in deze projecten en welke reserves heeft de gemeente voor het geval de werkelijke kosten zich ongunstig ontwikkelen?

  * Wat is er in de financiële plannen opgenomen voor de realisatie van de aanpassingen van het onderlinge wegennet als gevolg van de reconstructie N65 en PHS?

  * Op basis van welke boekhoudkundige methode rekent het college de bestemmingsreserve N65 tot het eigen vermogen? Een bestemmingsreserve is toch voor een toekomstige uitgave en dus toekomstige kosten?

  * Met welke investeringen en kosten rekent het college voor de aanstaande energietransitie?

  * Welke invloed heeft de actuele economische crisis en de verhoging van de kosten in het sociaal domein op het in stand houden en verder verbeteren van onze leefomgeving?

  * Wat is de ontwikkeling van het financiële risicoprofiel van de gemeente Vught en wat betekent dat voor de korte en middellange financiering van onze schulden?

  * Waarom heeft het college aantoonbaar onvoldoende gereserveerd voor de nieuwbouw van de Zuiderbosschool, hoe gaat het college dit oplossen en wat betekent dit voor het overschot op de begroting?

  * Waarom heeft het college besloten om €500.000,= bij te dragen aan een brug naar Fort Isabella terwijl er in 2021 een tekort op de begroting wordt verwacht? Uit welke reserve kwam dit bedrag?

  * Waarom hanteert het college de vuistregel dat wat nog niet besloten is, nog niet in de kadernota kan worden opgenomen? Waarom worden hiervoor geen voorzieningen getroffen? Op deze manier is het verwachte jaarlijks overschot of tekort toch vrijwel zeker onjuist?

  * Waarom investeert de gemeente in riolering en leidingen in de Jagersboschlaan terwijl het eventueel achterliggende plan Theresiapark nog onbekend is bij gemeenteraad en inwoners en nog niet democratisch is besloten?

  * Welke kosten moesten worden gemaakt voor het aanpassen van plannen en overeenkomsten met aannemers en leveranciers, omdat de gemeente bij de Jagersboschlaan niet wilde wachten op het afronden van de bezwaarprocedures?

  * Het college heeft besloten om niet met bezuinigingsvoorstellen te komen, maar kan zij aangeven in welke grootte-orde moet worden bezuinigd en hoe zich dat verhoudt tot het actuele niveau van uitgaven voor de leefomgeving?

  * Uit een inventarisatie onder de politieke partijen in Vught is er een overgrote meerderheid gebleken voor het installeren van een onafhankelijke rekenkamer echter zonder invulling. Wanneer neemt het college hiertoe een initiatief?


  ### Tenslotte


  De Vereniging VughtParticipeert zou graag op korte termijn haar leden over uw antwoorden willen informeren. Wij nemen aan dat ook u de noodzaak ziet de inwoners van Vught zo snel mogelijk te informeren. Om die reden zouden wij het op prijs stellen uw antwoorden binnen 3 weken te mogen ontvangen.


  PS als onderdeel van ons doel om transparantie te bieden, zullen wij deze brief ook op onze website www.vughtparticipeert.nl plaatsen. Uw antwoorden zullen daar ook worden gepubliceerd.
---
