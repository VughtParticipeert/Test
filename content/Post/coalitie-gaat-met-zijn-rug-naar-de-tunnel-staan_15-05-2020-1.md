---
title: Coalitie gaat met zijn rug naar de tunnel staan
date: 2020-05-15T21:56:58.592Z
theme: N65 Duurzaam
typePost: Publicatie
group: N65 MKBA
status: 1
answered: false
content: >-
  ![Langs de N65, zag ik de hoge bomen staan](/uploads/img_8858-1-.jpg "Langs de
  N65, zag ik de hoge bomen staan")


  Tijdens de raadsvergadering van donderdag 14 mei was er een primeur. VughtParticipeert heeft voor de eerste keer in de gemeente Vught succesvol een burgerinitiatief gestart om een beslissing van de gemeenteraad te vragen.


  In de inleiding heeft VughtParticipeert aan de raad uitgelegd welke zorgen er bestaan over de plannen en aanstaande beslissingen over de reconstructie van de N65. Vele bewoners hebben hun stem en argumenten laten horen in zienswijzen en tijdens de inspraakavond donderdag 7 mei. Deze zorgen komen voort uit de gevolgen van de VKA+ variant voor de reconstructie van de N65, over:


  1. de enorme verkeerstoename in de woonwijken

  2. een grotere kans op ongelukken en vermindering van de leefbaarheid

  3. onoplosbare problemen op het lokale wegennet tijdens de bouwfase (Goudappel Coffeng analyse)

  4. onoplosbare verkeersproblemen op verschillende straten in ons dorp en het waterbedeffect bij marginale aanpassingen.


  Op basis van deze constateringen verzochten de meer dan 400 ondertekenaars van het burgerinitiatief om een besluit over de VKA+ uit te stellen en alternatieven te onderzoeken voor deze problemen. Een mogelijk alternatief is een graaftunnel:


  1. Gebruik maken van technologische innovaties middels graaf- in plaats van boortunnels

  2. De tunnel kan deels open deels dicht zijn, waardoor andere eisen met betrekking tot veiligheid gelden

  3. Bouw kan per weghelft zodat er geen volledige afsluiting en verkeersinfarct optreedt

  4. Bouwfase is duurzamer door minder grondverzet en daardoor minder stikstof depositie.


  Waarom is dit alternatief beter voor Vught en omgeving?


  1. Tunnel scheidt doorgaand verkeer volledig van lokaal verkeer, waardoor bovenliggende structuur kan worden ingezet voor lokaal verkeer dat dan niet door de woonwijken moet rijden

  2. De toename van het verkeer in onze straten blijft beperkt, dus minder ongelukken, minder geluidhinder, minder uitstoot, minder trillingen en betere leefbaarheid 

  3. Er komt op het huidige N65 tracé ruimte vrij voor verdere ontwikkeling, groenzones en veilige fiets- en wandelpaden, woningen en scholen kunnen goed en veilig worden ontsloten

  4. Vermindert barrière werking en verhoogt oversteekbaarheid aanzienlijk

  5. Behoud bomen en landschappelijke uitstraling van Vught en N65

  6. Minder overlast tijdens bouw doordat aan een weghelft per keer kan worden gewerkt


  De raadsvergadering werd op 14 mei voor de derde keer gevraagd een besluit te nemen zonder dat essentiële informatie ter beschikking is gesteld. In 2018 was bij de keuze voor VKA-variant het rapport Maatschappelijke Kosten-Baten Analyse achter gehouden waarin stond: NIET DOEN. Vorig jaar ging het over het besluit tot verhoging van het budget voor VKA+ waarbij essentiële verkeerscijfers niet beschikbaar waren die achteraf zeiden: NIET DOEN.


  De 3e keer was tijdens de raadsvergadering van 14 mei: een moderne tunnelvariant is niet onderzocht en daarmee staat essentiële informatie niet ter beschikking. Aan de vooravond van mogelijk de zwaarste economische crisis van onze generatie, werd de raad van de gemeente Vught gevraagd €33 Mio te steken in regionale infrastructuur.


  VughtParticipeert maakte duidelijk dat:


  * het plan een negatieve kosten-baten verhouding heeft dat, behoudens voor RWS, geen enkele oorspronkelijke doelstelling realiseert

  * het plan vele gaten, onjuistheden, tegenstrijdigheden en onoplosbare consequenties bevat

  * niets doen voor Vught meer voordelen heeft dan een duur VKA+ avontuur.


  Bij de stemming is volgens de frontlijnen van coalitie en oppositie gestemd en het burgerinitiatief afgewezen. Daarmee heeft de gemeente Vught zich de kans ontnomen een duurzame optie te onderzoeken. Dit zal het verzet tegen het bestemmingsplan helaas alleen maar verharden en de vertraging als gevolg van procedures vergroten.


  Samengevat: het burgerinitiatief was een groot succes, alleen de coalitie volhardt in haar koers. VughtParticipeert heeft laten zien dat het mogelijk is om de meningen en energie van vele inwoners direct onder de aandacht van de gemeenteraad te brengen en voelt zich gesterkt in haar doel de participatie verder uit te bouwen.
---
