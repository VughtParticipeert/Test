---
title: VughtParticipeert pleit voor onderzoek van alternatieven N65 en directe
  maatregelen
date: 2023-03-25T21:28:05.491Z
theme: N65 Duurzaam
typePost: Publicatie
group: N65 reconstructie en haar 6 doelstellingen
status: 1
answered: false
content: >-
  ![](/uploads/img_8858-1-.jpg)


  De Raad van State heeft een hard oordeel geveld over het bestemmingsplan N65, zij heeft het vernietigd. Niet een opening geboden om het plan met een bestuurlijke lus op te lappen? Nee, vernietigd. 


  Dat is een teken aan de wand en zou ieder initiatief voor een reparatiepoging moeten verhinderen. En zeker niet met hetzelfde team aantreden voor de taskforce. Einstein zei: “De definitie van waanzin is telkens hetzelfde doen, maar een andere uitkomst verwachten.” 


  Datzelfde team, houdt de illusie in leven dat het moet kunnen, met een paar extra schroeven erin en een beetje duct-tape. En ondertussen hun uurtarieven declareren. Pels-Rijcken en Movaris mogen blij zijn dat wij hun deel van de €19 miljoen niet terugvragen. Wanprestatie is geen prestatie.


  Over 5 jaar, als er een nieuw bestemmingsplan op tafel ligt, zijn de regels nog strakker, is ook het probleem van fijnstof actueel, zijn de onderzoeken naar verkeersonveiligheid nog duidelijker, is de bereidheid de afbraak van de leefbaarheid en gezondheid als gevolg van verkeer te accepteren nog minder.


  Laat ons het hoofdstuk van de VKA+ definitief afsluiten en daaraan geen tijd en geld besteden. De Raad van State heeft duidelijk gezegd: dat voorstel is niet acceptabel.


  Laat ons met een vers team met een open vizier de andere alternatieven onderzoeken en een volledige en publieke Maatschappelijke Kosten/Baten Analyse maken.


  Laat ons mikken op een oplossing die wij nodig hebben tegen de tijd dat die er ligt, namelijk over 10 jaar. 


  * Want gelooft u werkelijk dat Nederland nog 10 jaar zo door kan gaan? 

  * Doen alsof er op onze postzegelgrote landje eindeloze groei mogelijk is? 

  * Wist u dat [Tilburg](https://www.makeitintilburg.com/nl/make-it/vestigen/goedbereikbaar/tilburg-aan-de-nieuwe-zijderoute) het eindpunt is van de Nieuwe Zijderoute? 

  * Wist u dat het Rijk niet in staat is de veiligheid op het spoor te garanderen ([FD 8 maart 2023](https://fd.nl/samenleving/1469827/provincie-verwijt-ministerie-nalatigheid-bij-vervoer-gevaarlijke-stoffen-op-het-spoor)) en wij straks, wanneer de Helvoirtseweg, via een provinciale weg N65 naar een snelweg A65 is uitgebouwd, doorzeefd worden met vrachtverkeer dat Vught alleen maar als een hinderlijk obstakel beschouwt?

  * **Heeft u zich wel eens voorgesteld als de N65 gewoon weer een dorpsstraat is, de Helvoirtseweg, met bomen en veilig verkeer? Met rond het Maurick College een groene ruimte waar kinderen veilig kunnen fietsen, waar ruimte is voor uitbreiding van de scholen?** 


  Provinciale Staten heeft het zelf in een motie uitgesproken: vrachtverkeer hoort niet door de bebouwde kom. Overal wordt verkeer uit de dorpen omgeleid, ook in Brabant, recentelijk in Valkenswaard.


  En nu eerst maatregelen om de overlast van de N65 te beperken: waar nodig (eventueel tijdelijke) geluidsschermen, afwaarderen door verlagen van de snelheid en strikte handhaving op snelheid en stoplichten.


  Gemeenteraad, het wordt tijd dat wij opkomen voor de belangen en gezondheid van onze inwoners.


  ## [Risico’s van het spoorvervoer Financieel Dagblad 8 maart 2023](https://fd.nl/samenleving/1469827/provincie-verwijt-ministerie-nalatigheid-bij-vervoer-gevaarlijke-stoffen-op-het-spoor)


  Het Rijk kan en moet ingrijpen om de risico's van het spoorvervoer van gevaarlijke stoffen te verkleinen via de zogeheten Brabantroute. Nu verzuimt het ministerie van Infrastructuur en Waterstaat om op te treden tegen risicovolle transporten over dat spoor. Dat stelt de provincie Zuid-Holland, die zich baseert op een juridisch onderzoek dat ze heeft laten uitvoeren.


  ## [Tilburg aan de Chinese Zijderoute](https://www.makeitintilburg.com/nl/make-it/vestigen/goedbereikbaar/tilburg-aan-de-nieuwe-zijderoute)


  Zeven keer per week komen in Tilburg goederentreinen uit de Chinese miljoenenstad Chengdu aan. De succesvolle Tilburgse Railport Brabant is het jongste bewijs dat de provincie verworden is tot de logistieke draaischijf van Nederland. Tilburg schaart zich bij de grootste railports van Europa en is de meest flexibele. Veel flexibeler dan Duisburg waar de gunstige Duitse arbeidsvoorwaarden zorgen voor beperkingen in de afwikkeling van de containers bijvoorbeeld. De trein vervoert diverse producten: van Belgisch bier tot Franse wijn, en van luxeauto's tot vluchtsimulatoren. Met een groeiende Chinese middenklasse neemt de vraag naar Westerse producten toe. En dit maakt Tilburg de ideale hub in West-Europa.


  ## Rondwegen: daarvan zijn vele tientallen voorbeelden, klein en groot


  In vele plaatsen worden doorgaande provinciale wegen omgeleid en niet zoals Vught van plan was uitgebouwd van N65 naar A65. 


  Bijv. Rijnlandroute N11 ten zuiden van Leiden, N201 om Uithoorn, N638 om Zundert, N419 om Harmelen, N420 om Woerden, N458 om Bodegraven, N341 om Den Ham, N346 om Lochem, N319 om Ruurlo, N315 om Zelhem, N813 om Didam, N69 om Valkenswaard, N269 om Reusel, N260 om Alphen, N640 om Oudenbosch, N605 rond Boekel, rondweg rond Wilhelminadorp, randweg Oirschot, etc.
---
