---
title: Voldoende ruimte voor verbetering Participatiebeleid
date: 2024-07-21T19:16:09.493Z
theme: Participatie en bestuurlijke versterking
typePost: Publicatie
group: Politiek debat
status: "1"
answered: false
content: >-
  ![Alleen ga je sneller, samen kom je
  verder](/uploads/schermafbeelding-2020-11-25-om-14.05.33.png "Voldoende ruimte
  voor verbetering Participatiebeleid")


  De gemeenteraad heeft op 4 juli het Participatiebeleid, zoals voorgesteld, omarmd. Ook VughtParticipeert beschouwt dit vastgestelde beleid als een belangrijke stap voorwaarts. 


  Maar er blijven toch nog belangrijke wensen onvervuld.


  1. Notulen van bijeenkomsten binnen 7 dagen. Dat wilde het gemeentebestuur niet, omdat dit niet tot goede notulen zou leiden. Vreemd, omdat dit bij vele succesvolle organisaties gewoon mogelijk blijkt. Daar komt nog bij, je hoeft alleen maar vast te leggen wat is besproken, welke besluiten zijn genomen en welke actiepunten zijn besloten. Zo ingewikkeld is dat niet. Belangrijk voordeel is het versterken van het vertrouwen in het participatieproces. Dat vertrouwen komt niet met nietszeggende notulen, bijna 2 maanden later, zoals recentelijk bij de bijeenkomsten over de evenementenlocaties.

  2. Een belangrijke verbetering is het aanbieden van een participatiekaart, waarop alle voor de inwoners van Vught relevante plannen staan. Hiermee is het voor iedere inwoner eenvoudig te zien wat waar speelt of gaat spelen; optimale transparantie dus. Het gemeentebestuur wees dit af met verwijzing naar wijinvught.nl. Dit is een niet serieus te nemen alternatief, omdat sommige projecten daar helemaal niet worden getoond. Als voorbeeld noemen wij de bouwontwikkelingen in Helvoirt en de irritatie die is ontstaan over de afwezige participatie en het onzichtbaar houden van ontwikkelingen en gesprekken met de projectontwikkelaar.

  3. Tot slot de afwijzing van het inrichten van adviesraden. Met het flauwe argument dat het niet wettelijk verplicht is, ontneemt de gemeente zich de kans om ervaren, deskundige, gemotiveerde en beschikbare burgers toe te voegen aan de ontwikkeling en communicatie van veranderingen. 


  De wens voor adviesraden wordt door verschillende belangenorganisaties in Vught gedeeld; een afspraak met het presidium (gemeentebestuur en fractievoorzitters) om dit toe te lichten, werd voortijdig afgezegd. Het gevolg was een debat in de gemeenteraad, waarbij de essentie werd gemist. 


  Het gaat bij adviesraden niet om een extra beoordeling van ieder participatieproject, maar om het opstellen van een meerjarenvisie, waaraan ieder project kan worden getoetst. Door deze visies op te stellen in samenwerking met ervaren en deskundige inwoners van onze gemeente, wordt de kwaliteit en acceptatie van de besluitvorming versterkt. 


  Mogelijk dat hiermee ook externe advieskosten kunnen worden beperkt en onwenselijke proceskosten kunnen worden voorkomen, maar het allerbelangrijkste is dat objectief vast te stellen BETERE plannen gerealiseerd zullen worden.


  Samenvattend: het begin is gemaakt, maar verbetering is wat ons betreft nog zeker mogelijk en noodzakelijk, zodat onze doelstellingen Participatie, Transparantie en Zuivere besluitvorming, nadere invulling krijgen in de gemeente Vught.
---
