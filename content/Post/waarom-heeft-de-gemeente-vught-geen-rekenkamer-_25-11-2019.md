---
title: Waarom heeft de gemeente Vught geen Rekenkamer?
date: 2019-11-25T22:00:00.000Z
theme: Financien
typePost: Vraag
group: Rekenkamer
status: 1
answered: false
content: >-
  ![](/uploads/schermafdruk-2019-11-25-23.03.12.png "Rekenkamer")


  Geacht College van de gemeente Vught,


  Sinds 2002 heeft elke gemeente een rekenkamer of een rekenkamercommissie. Dit
  is een verplichting die in de Gemeentewet (art. 81a) is opgenomen. 


  De wetgever heeft de rekenkamer bij gemeenten ingesteld om de doelmatigheid,
  doeltreffendheid en rechtmatigheid van het gevoerde bestuur te onderzoeken.
  Doelmatigheid wil zeggen dat de kosten in verhouding moeten zijn met wat je
  wil bereiken. Met doeltreffendheid wordt bedoeld dat de gemeentelijke
  inspanningen en uitgaven ook echt een bijdrage leveren aan het doel wat het
  gemeentebestuur wil bereiken. Rechtmatigheid wil zeggen dat de raad, het
  college en de ambtelijke organisatie zich houden aan alle geldende wetten,
  regels en besluiten.


  Kort samengevat, is het gevoerde beleid zinnig, is het zuinig gedaan en is het
  zorgvuldig uitgevoerd.


  De rekenkamer ondersteunt de gemeenteraad bij de kaderstellende en
  controlerende taak die het heeft. De rapporten van de rekenkamer zijn altijd
  openbaar. Een rekenkamer draagt bij aan een transparanter en beter
  functionerend openbaar bestuur en mag als enige binnen de gemeente zowel de
  raad, het college als ook de ambtelijke organisatie onderzoeken. En zelfs
  instanties die bijvoorbeeld subsidie ontvangen van de gemeente.


  Vraag


  * Hoe kijkt het College aan tegen de rol van de rekenkamer in het openbaar
  bestuur?

  * Deelt zij de mening dat een actieve (dus geen slapende), volwaardige
  rekenkamer(commissie) de controlerende taak van de gemeenteraad ondersteunt? 

  * Deelt het College de mening dat een actieve, volwaardige rekenkamercommissie
  bijdraagt aan de kwaliteit, openheid en transparantie van het gemeentelijk
  bestuur?

  * In juni 2015 is door de gemeenteraad van Vught besloten de
  rekenkamercommissie slapend te maken. Wat waren de overwegingen voor het
  besluit om de rekenkamercommissie de facto buiten werking te stellen?

  * Waarom heeft het College in de gemeentebegroting 2020 het budget voor de
  rekenkamer(commissie) geschrapt? De richtlijn voor het budget van een
  rekenkamer is daarbij 1 euro per inwoner per jaar, wat voor Vught  26.000 euro
  per jaar zou betekenen en na de samenvoeging met Helvoirt ruim 30.000 euro per
  jaar. Deze vraag is extra op zijn plaats omdat in april 2019 de ministerraad
  heeft besloten dat de rekenkamer niet meer slapend kan worden gemaakt.

  * Hoe denkt het college de grote financiële projecten die thans lopen, met
  daarbij de risico’s die extra beheersing van financiën eisen, waarbij grote
  verantwoordelijkheden moeten worden gedragen door gekozen burgers zonder
  aanwijsbare relevante ervaring, succesvol en transparant te kunnen uitvoeren?


  Tenslotte:


  De Vereniging VughtParticipeert zou graag op korte termijn haar leden over uw
  antwoorden willen informeren. Wij nemen aan dat ook u de noodzaak ziet de
  inwoners van Vught zo snel mogelijk te informeren. Om die reden zouden wij het
  op prijs stellen uw antwoorden binnen 3 weken te mogen ontvangen.


  PS als onderdeel van ons doel om transparantie te bieden, hebben wij deze
  brief ook op onze website [www.vughtparticipeert.nl](www.vughtparticipeert.nl)
  geplaatst. Uw antwoorden zullen daar ook worden gepubliceerd.
---

