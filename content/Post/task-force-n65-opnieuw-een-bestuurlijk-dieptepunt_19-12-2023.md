---
title: Task Force N65, opnieuw een bestuurlijk dieptepunt
date: 2023-12-19T15:33:15.805Z
theme: N65 Duurzaam
typePost: Vraag
group: N65 reconstructie en haar 6 doelstellingen
status: 1
answered: false
content: >-
  ![Helvoirtseweg, misschien wel de mooiste weg van
  Brabant](/uploads/img_8858-1-.jpg "Helvoirtseweg, misschien wel de mooiste weg
  van Brabant")


  Na het vernietigen van het bestemmingsplan N65 door de Raad van State eind 2022 (gebaseerd op de VKA+ alternatief met een halfverdiepte bak), besloot het gemeentebestuur onderzoek te doen naar de overblijvende mogelijkheden. Hierbij heeft de gemeenteraad uitdrukkelijk aangegeven dat er gekeken moest worden naar alternatieven die in het belang van de inwoners zijn.


  Hiertoe werd een Task Force (werkgroep) opgezet met deelnemers van Rijk (Rijkswaterstaat), Provincie en de gemeente Vught. Deze werkgroep sloot participatie van meet af aan uit. De informatiebijeenkomsten werden gekenmerkt door de mededeling: “wij kunnen niets zeggen totdat de stuurgroep over de resultaten van het onderzoek en de aanbevelingen heeft besloten”. Geen informatie dus, maar ook geen bereidheid te luisteren naar ideeën, suggesties of alternatieven.


  Het resultaat was een diepgaand onderzoek naar vooral de VKA+ variant, die nog geen jaar geleden door de Raad van State was vernietigd. Opnieuw werd, in een dik rapport, vastgesteld dat de VKA+ optie niet mogelijk was, op basis waarvan de stuurgroep ‘verrassenderwijze’ tot de conclusie kwam dat deze variant desondanks de beste optie was.


  Bijgaande matrix uit het onderzoek laat eerder zien dat het alternatief met de afwaardering naar 50 km/u de beste is, zeker voor de inwoners van Vught. Dat de VKA+ variant niet negatief werd beoordeeld is omdat deze als vergelijkingsbasis is genomen, alsof alles daaraan goed zou zijn. 


  Dat is natuurlijk grote onzin, niet alleen vanwege het stikstofprobleem. Er komen 16.000!!! voertuigen per dag bij en daarmee ook essentiële problemen met meer luchtvervuiling en gevaarlijke opritten naar de N65 waarvoor experts steeds hebben gewaarschuwd.


  Om deze moeilijk begrijpbare gang van zaken, zowel wat betreft de ontbrekende participatie als de schijnbaar onlogische conclusie, beter te kunnen begrijpen, heeft VughtParticipeert de gemeenteraad vorige week een brief gestuurd met 21 vragen. Hopelijk geven de antwoorden een beter en begrijpelijk beeld van zowel de manier van werken als het trekken van de wat ons betreft voorbarige conclusie. 


  In de commissievergadering over dit onderwerp op 18 januari zullen wij op transparantie, participatie en zuivere besluitvorming aandringen. Aansluitend zullen wij u informeren over de stand van zaken, waarom het blijkbaar nodig was nóg een jaar te studeren op de VKA+oplossing en wat 12 jaar studie en €20 miljoen aan kosten per saldo hebben opgeleverd.
---
