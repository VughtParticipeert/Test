---
title: Dringende oproep aan bestuurders en politici tot duurzaamheid in de
  leefomgeving / Reconstructie N65
date: 2021-02-21T14:35:00.000Z
theme: N65 Duurzaam
typePost: Publicatie
group: N65 Procedures Raad van State
status: 1
answered: false
content: >-
  ![](/uploads/n65.jpg)


  VughtParticipeert doet hierbij een dringende oproep aan bestuurders en politici om hun verantwoordelijkheid te nemen voor leefbaarheid, zuivere besluitvorming, duurzame infrastructuurontwikkeling en naleven van bestaande wetgeving. Terwijl gemeentelijke politici achterover leunen omdat de Raad van State nu het Salomonsoordeel mag vellen over de kwalijke plannen voor de reconstructie van de N65, vechten wij tegen deze bestuurlijke dwaling.


  ### Leefbaarheid nog verder in gevaar


  Het plan voor de reconstructie van de N65 in de gemeente Vught gaat tenminste €180 miljoen kosten en verslechtert de leefbaarheid voor wat betreft luchtkwaliteit, geluidshinder en verkeersveiligheid. In plaats van een oplossing te bieden voor de toch al problematische leefbaarheidssituatie, wordt deze slechter. Van de 6 beoogde doelen van het project worden er 5 niet bereikt. 


  Door de inwoners is een beter alternatief voorgesteld in de vorm van een tunnel voor doorgaand verkeer, de Lunettentunnel . De haalbaarheid hiervan, ook budgettair, is aangetoond. De reconstructie N65 kan wel degelijk worden uitgevoerd met verbetering van de leefbaarheid, bestuurders moeten alleen even hun oogkleppen willen afzetten (zie bijgaande vergelijking).


  ![Vergelijking Lunettentunnel en verkeersgoot](/uploads/n65-samenvatting-2.png "Samenvatting doelstellingen reconstructie N65")


  ### Onzuivere besluitvorming


  De besluitvorming op gemeentelijk niveau laat zien dat diverse keren informatie voor de gemeenteraadsleden en inwoners is achtergehouden en dat misleidende informatie moedwillig is toegevoegd. Een poging van inwoners in de vorm van een burgerinitiatief om een qua leefbaarheid veel betere reconstructie in de vorm van een tunnel voor doorgaand verkeer nader te onderzoeken, werd gefrustreerd. Hierdoor zijn niet alle relevante mogelijkheden onderzocht en moet worden vastgesteld dat onvoldoende rekening is gehouden met de belangen van alle inwoners.


  ### Geen duurzaam infrastructuurproject


  In tegenstelling tot de doelstelling van de reconstructie levert dit plan geen duurzame oplossing, niet voor de leefbaarheid van de inwoners van Vught maar ook niet voor Provincie en RWS, die voor eeuwig met een flessenhals ter hoogte van Vught moeten leren leven. En dat terwijl duurzaamheid een van de doelstellingen was.


  ### Niet naleven van bestaande wetgeving


  Europese en Nederlandse wetgeving over fijnstof worden willens en wetens genegeerd. Dit geldt niet alleen bij de reconstructie van de N65, maar is een staande praktijk bij RWS. Hiermee begint deze misstand een bestuurlijke dwaling te worden vergelijkbaar met de stikstof en kinderopvangtoeslag affaires. Ook hier hebben instanties lange tijd consequent wetgeving omzeild, gesanctioneerd door instanties die namens de burger zouden moeten waken voor de correcte naleving van de wetten.


  ### Conclusie


  Waar de burger moet kunnen rekenen op bestuur en politici die de belangen van de bevolking primair stellen, hebben wij hier te maken met verantwoordelijken die gedogen dat zinloze investeringen worden gedaan, onzuivere besluitvorming plaatsvindt en de wet moet voeten wordt getreden. 


  Al deze zaken zijn pijnlijk nauwkeurig gedocumenteerd en aan de Raad van State voorgelegd. Op hun oordeel zouden wij kunnen wachten. Het is nu aan u als bestuurder, politicus en rechter om uw bestuurlijke verantwoordelijk te nemen en niet langer weg te kijken en te gedogen en zo mogelijk nog voor de zitting van de RvS aan de noodrem te trekken. Voor details over het gedoogde [overtreden](https://www.vughtparticipeert.nl/post/de-wet-over-fijnstof-is-duidelijk-rws-en-rv-s-moeten-deze-wel-willen-lezen/c9a8100a6b31a74c67e1815971e01718#main) van de fijnstof wetgeving, [onzuivere](https://www.vughtparticipeert.nl/post/gemeente-vught-en-vught-participeert-hebben-tunnelvisie-open-brief-aan-de-gemeenteraad/6ff8208266465999a74ded0c7e60d3f1#main) besluitvorming en alternatief in de vorm van een [tunnel](https://www.vughtparticipeert.nl/post/vught-participeert-laat-zien-hoe-mooi-een-tunnel-kan-zijn/7e3bf15a24d0d047454ba2579d594eeb#main), verwijzen wij naar de bijlage en onze [website](https://www.vughtparticipeert.nl/).


  Het is voor bestuurders en politici veel geloofwaardiger en duurzamer om moed te tonen, ook 5 minuten voor 12, een ontspoorde besluitvorming te heroverwegen en deze bestuurlijke dwaling te stoppen. De toekomst zal uw moed belonen want eerlijk duurt het langst.


  ### Vereniging VughtParticipeert


  Onze vereniging zet zich in voor transparantie, participatie en zuivere besluitvorming. Bij de ‘Reconstructie N65’ zijn wat betreft deze aspecten diverse problemen geïdentificeerd en gepubliceerd. In het bijzonder over schone lucht en fijnstof wordt veel [beloofd](https://www.brabant.nl/actueel/nieuws/milieu/2020/het-schone-lucht-akkoord), worden vele onwaarheden gesproken en diverse wetten overtreden. 


  VughtParticipeert heeft deze oproep geschreven om inwoners van de gemeente Vught bewust te maken van de plannen die gemeente, provincie en RWS hebben en de gevolgen voor de leefbaarheid. Tevens is deze dringende oproep gericht op regionale en nationale bestuurders en politici zodat zij zich realiseren welke verantwoordelijkheid zij dragen bij het gedogen of bestrijden van deze manier van besturen. 


  Deze oproep is verstuurd aan gemeentelijke, provinciale en nationale bestuurders en politici.
attachment:
  - file:
      name: Oproep aan bestuurders en politici tegen fijnstof
      attachment: /uploads/210205-oproep-tegen-fijnstof-aan-inwoners-bestuurders-en-politici.pdf
---
